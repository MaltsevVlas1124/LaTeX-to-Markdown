#Операції над множинами

Як відомо, множина - це сукупність елементів, що розглядається (вся сукупність) як єдине ціле. Зазвичай вважають, що множина не може містити один і той самий елемент кілька разів (лише або містить, або ні). Взагалі кажучи, елементи можуть бути різної природи, але у цій задачі елементами будуть лише цілі невід'ємні числа. Для множин відомі деякі стандартні операції. Ми розглянемо лише три найстандартніші з них:

*Об'єднання* (математичне позначення "~\cup~", у нас позначається `UNION`) двох множин ~A~ та ~B~ - це множина усіх елементів, що належать хоча б одній з множин ~A~ або ~B~. Якщо елемент належить обом множинам, він все одно враховується один раз.

*Перетин* (математичне позначення "~\cap~", у нас позначається `INTERSECTION`) двох множин ~A~ та ~B~ - це множина усіх елементів, що належать обом множинам ~A~ та ~B~ одночасно.

Різниця (математичне позначення "~\backslash~" (зворотня коса риска), у нас позначається `DIFFERENCE`) двох множин ~A~ та ~B~ - це множина усіх елементів, що належать множині ~A~, але не належать ~B~. Ця операція, єдина з трьох згаданих, несиметрична (не комутативна).

Напишіть програму, яка виконуватиме ці операції над множинами цілих невід'ємних чисел, поданих у вигляді монотонно зростаючих послідовностей, формуючи результат теж у вигляді монотонно зростаючої послідовності.

## Вхідні дані.
Вхідні дані завжди містять рівно 5 рядків.

1-ий: одне з трьох слів `UNION` або `INTERSECTION` або `DIFFERENCE`.

2-ий: єдине ціле число ~N~ (~1 \leqslant N \leqslant 123456~), що задає кількість елементів множини ~A~.

3-ій: послідовність з рівно ~N~ розділених одинарними пробілами чисел-елементів множини ~A~; ~0 \leqslant a_1< a_2 < ... < a_N \leqslant 10^9~.

4-ий та 5-ий рядки задають множину ~B~ у такому ж форматі, як 2-ий і 3-ій множину ~A~.

## Вихідні дані.
Виведіть у один рядок, розділяючи пробілами, усі елементи множини-відповіді. Рядок завершити символом переведення рядка.

Якщо результат не містить жодного елементу (наприклад, дія `INTERSECTION`, а ~A~ та ~B~ не мають спільних елементів), виведення повинно не містити жодного видимого символу, але містити переведення рядка.

## Приклади:
**Вхідні дані:**
```
UNION
3
2 3 5
3
1 2 4
```

**Вихідні дані:**
```
1 2 3 4 5
```

**Вхідні дані:**
```
INTERSECTION
3
2 3 5
3
1 2 4
```

**Вихідні дані:**
```
2
```

**Вхідні дані:**
```
DIFFERENCE
3
2 3 5
3
1 2 4
```

**Вихідні дані:**
```
3 5
```