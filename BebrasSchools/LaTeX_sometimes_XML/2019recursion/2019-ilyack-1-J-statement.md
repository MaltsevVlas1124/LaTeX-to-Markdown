# Єгипетські дроби

Математики стародавнього Єгипту не знали дробів у сучасному розумінні, але вміли подавати нецілі числа як суму дробів вигляду ~1/k~, причому всі ~k~ в цій сумі мали бути різними. Наприклад, сучасне поняття ~2/5~ виражалося як «одна третя та одна п’ятнадцята» (справді, ~1/3 + 1/15 = 5/15 + 1/15 = 6/15 = 2/5~).

Математики Нового часу довели, що будь-який правильний звичайний дріб можна подати у єгипетському поданні (як суму дробів вигляду ~1/k~), причому це подання не єдине. Напишіть програму, яка перетворюватиме правильний звичайний дріб до єгипетського подання із мінімальною кількістю доданків.

## Вхідні дані.
Єдиний рядок містить два натуральні числа ~n~ та ~m~ (~1 \leqslant n < m \leqslant 1000~) - чисельник та знаменник правильного звичайного дробу.

## Результати.
Виведіть в один рядок, розділяючи пропусками, сукупність знаменників у єгипетському поданні цього дробу. Всі ці знаменники повинні бути різними, а їхня кількість повинна бути мінімальною.

## Приклади.

**Вхідні дані:**
```
2 5
```

**Вихідні дані:**
```
3 15
```

**Вхідні дані:**
```
732 733
```

**Вихідні дані:**
```
2 5 8 9 16 65970 105552
```

## Примітки.
У цій задачі, для деяких вхідних даних, можуть бути різні правильні відповіді (з однаковою мінімальною кількістю доданків). Ваша програма повинна знайти будь-яку одну.

Як видно з прикладів, значення знаменників відповіді можуть бути значно більшими за значення чисел у вхідних даних.
Автор задачі гарантує, що для всіх дозволених умовою вхідних даних існують такі правильні відповіді, що при їх знаходженні «довга» арифметика не потрібна (тобто, існують правильні відповіді, для яких і кінцеві значення знаменників, і всі проміжні значення правильно організованих обчислень не виходять за межі стандартних цілих типів).

При перевірці вимагатиметься, щоб значення кожного окремо зі знайдених знаменників не перевищувало ~10^{18}-1~; добуток знайдених знаменників, якщо учаснику так зручно, може й перевищувати.