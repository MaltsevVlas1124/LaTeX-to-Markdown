## Пояснення
Перш за все, рекомендуємо перечитати все, що сказано про те, як неправильні розв'язки інтерактивних задач провокують вердикт ``Wall Time Limit Exceeded''. Переходячи ж до суті конкретно цієї задачі, наведена у прикладі «стратегія» фактично такою не є.
Хоч за її допомогою і зручно вгадати 17, але як щодо 91? А щодо 987987981?

Насправді це широковідома класична задача,
яку слід розв'язувати так званим *бінарним пошуком*
(він же *бінпошук*,
він же *двійковий пошук*,
він же *дихотомія*).
Коротко суть описана,
детальніше рекомендуємо знайти в Інтернеті або літературі.
До речі, на цьому ж сайті `ejudge.ckipo.edu.ua` є змагання 53 «Дорішування теми ``Бiнарний та тернарний пошуки'' Школи Бобра (23.10.2016)», в якому є і теоретичні матеріали, і комплект задач.

Так що наведемо, без детальних пояснень, посилання на готовий розв'язок [IdeOne](https://ideone.com/C5i8Wc)
та зауваження щодо деяких тонкостей.

Нехай межі проміжку називаються `left` та `right`.
Є два поширені способи вибирати середину проміжку `mid`:
(1) `mid := (left+right) div 2`;
(2) `mid := left + (right-left) div 2`.

Для знакових `left` та `right`, ***кожен*** з них може призвести до переповнень.
Тільки `(left + right) div 2` переповнюється тоді,
коли обидва значення `left` та `right`
дуже великі за модулем і одного знаку,
а `left + (right - left) div 2` ---
коли `left` дуже велике за модулем від'ємне, а `right` дуже велике додатнє.
Так що треба або рахувати у ширшому типі,
або робити розгалуження, щоб вибрати
ту з формул, яка краща для поточних значень `left` та `right`.

Ще один тонкий момент --- уникнути зациклювань.
Вони можливі, зокрема (але не тільки) якщо при отриманні від суперника вердикту `` `+` ``
робиться присвоєння `left:=mid`.
Такий алгоритм успішно звужує проміжок від величезного до невеликого,
але при, наприклад, `left` = 3, `right` = 4
і загаданому числі 4 одні й ті самі присвоєння
`mid := (left+right) div 2` = ~(3+4) div 2 = 3~,
`left:=mid` = 3 повторюватимуться вічно
(ну, або доки програму не завершать за те,
що вона за 50 запитів так і не добилася вердикту `` `=` ``).
Конкретно для цієї задачі зручно гарантовано позбутися зациклювань за рахунок того,
що при вердикті `` `+` `` робити `left:=mid+1`,
а при `` `-` `` робити `right:=mid-1`.
Тобто, зменшувати проміжок одночасно і за рахунок присвоєння межі значення середини,
і за рахунок виключення самої цієї середини, яка теж не є шуканою відповіддю
(бо не отримала вердикту `` `=` ``).
Але, на жаль, при багатьох інших застосуваннях бінпошуку така ідея просто неправильна.

Ще одна тонкість --- якщо сума `left+right` одночасно і непарна, і від'ємна,
вищезгадані формули
`mid := (left+right) div 2` та
`mid := left + (right-left) div 2`
не взаємозамінні навіть при відсутності переповнень.
Перша з них заокруглює до нуля, друга --- у менший бік.
Зокрема, якщо при вердикті `` `+` `` робити `left:=mid+1`,
а при `` `-` `` робити `right:=mid` (без «-1»),
то перша з них може зациклити алгоритм, а друга не містить такого ризику.