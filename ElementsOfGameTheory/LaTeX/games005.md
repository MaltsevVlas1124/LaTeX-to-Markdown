*Єдина відмінність цієї задачі від попередньої --- той, кому нема куди ходити, виграє, а не програє. Це єдина з усіх задач серії «Фішка на мінному полі», де вжите таке (протилежне стандартному) правило визначення виграшу.*

На прямокутному полі ~N \times M~ клітинок у лівому верхньому кутку стоїть фішка. Ця кутова клітинка гарантовано вільна (не замінована); абсолютно кожна інша клітинка п*о*ля може бути хоч вільною, хоч замінованою.
Гра полягає в тому, що два гравці поперемінно рухають згадану фішку на якусь кількість клітинок праворуч або донизу (кожен гравець сам вирішує, в якому з цих двох напрямків і на скільки клітинок рухати; не можна ні лишати фішку на місці, ні ставати нею в заміновану клітинку, ні перестрибувати нею через заміновану клітинку).
**Виграє** той, хто не може нікуди походити (і знизу, і праворуч або край п*о*ля, або міна). Відповідно, його суперник **програє**.

Напишіть програму, яка визначатиме, хто виграє при правильній грі обох гравців.
Іншими словами, хто може забезпечити собі виграш, хоч би як не грав інший.

## Вхідні дані
Перший рядок містить два цілі числ*а* ~N~ та ~M~, розділені одним пропуском (пробілом) --- спочатку кількість рядків, потім кількість стовпчиків. Обидва ці значення у межах від 1 до 12.

Далі йдуть ~N~ рядків, що задають мінне поле. Кожен з них містить рівно по ~M~ символів `.` (позначає вільну клітинку) та/або `*` (позначає заміновану клітинку). Ці символи йдуть без роздільників, і кожен з цих ~N~ рядків містить лише ці символи та переведення рядка наприкінці.

## Вихідні дані
Єдине ціле число, або `1` (якщо перший гравець може забезпечити собі виграш), або `2` (якщо др*у*гий).

## Приклади

**Вхідні дані:**
```
2 4
....
.**.
```
**Вихідні дані:**
```
1
```

**Вхідні дані:**
```
1 1
.
```
**Вихідні дані:**
```
1
```

## Примітка
У першому прикладі, єдиний спосіб, яким перший гравець може виграти --- піти три клітинки праворуч, після чого др*у*гий буде змушений піти на одну клітинку вниз (це буде єдиний можливий його хід), після чого першому не буде куди йти, і він в*и*грає.
Таким чином, зміна правила визначення переможця на протилежне не гарантує зміни переможця на протилежного: гравці знають змінені правила гри, тож *змінюють свої ходи* згідно зі зміненими правилами. Водночас, др*у*гий приклад показує, що зміна правила визначення переможця на протилежне в деяких випадках може змінити переможця на протилежного.

Тому, слово «навпаки» вжите в назві задачі для того, щоб підкреслити: дуже часто геть не ясно, що взагалі таке «навпаки». Завершити ж усе це хочемо відомою «цитатою зі шкільного учнівського твору»: «на березі річки доярка доїла корову, а у воді відображалось усе навпаки».